

### 易经全文+Basic  
卦名+1-6 or 卦名.1  
01乾为天.  
卦辞：乾：元亨利贞。  
彖传：大哉乾元，万物资始，乃统天。云行雨施，品物流形。  
大明始终，六位时成，时乘六龙以御天。  
乾道变化，各正性命，保合大和，乃利贞。首出庶物，万国咸宁。  
象曰：天行健，君子以自强不息。  
杂卦传：乾、刚；坤、柔。  
序卦传：有天地，然后万物生焉。  
乾初九：潜龙勿用。  
象曰：潜龙勿用，阳在下也。  
乾九二：见龙在田，利见大人。  
象曰：见龙在田，得施普也。  
乾九三：君子终日乾乾，夕惕若，厉，无咎。  
象曰：终日乾乾，反复道也。  
乾九四：或跃在渊，无咎。  
象曰：或跃在渊，进无咎也。  
乾九五：飞龙在天，利见大人。  
象曰：飞龙在天，大人造也。  
乾上九：亢龙有悔。  
象曰：亢龙有悔，盈不可久也。  
用九：见群龙无首，吉。【象曰；  
象曰：用九，天德不可为首也。  
02坤为地.  
卦辞：坤：元、亨，利牝马之贞。  
君子有攸往，先迷后得主，利。  
西南得朋，东北丧朋。安贞，吉。  
彖传：至哉坤元，万物资生，乃顺承天。  
坤厚载物，德合无疆。含弘光大，品物咸亨。  
牝马地类，行地无疆，柔顺利贞。  
君子攸行，先迷失道，后顺得常。  
西南得朋，乃与类行，东北丧朋，乃终有庆。  
安贞之吉，应地无疆。  
象曰：地势坤，君子以厚德载物。  
杂卦传：乾、刚；坤、柔。  
序卦传：有天地，然后万物生焉。  
盈天地之间者，唯万物，故受之以屯。  
坤初六：履霜，坚冰至。  
象曰：履霜坚冰，阴始凝也。驯致其道，至坚冰也。  
坤六二：直、方、大，不习无不利。  
象曰：六二之动，直以方也。不习无不利，地道光也。  
坤六三：含章可贞。或从王事，无成有终。  
象曰：含章可贞，以时发也。或从王事，知光大也。  
坤六四：括囊，无咎、无誉。  
象曰：括囊无咎，慎不害也。  
坤六五：黄裳，元吉。  
象曰：黄裳元吉，文在中也。  
坤上六：战龙于野，其血玄黄。  
象曰：战龙于野，其道穷也。  
用六：利永贞。  
象曰：用六永贞，以大终也。  
03水雷屯.  
卦辞：屯：元亨利贞，勿用，有攸往，利建侯。  
彖传：屯，刚柔始交而难生【上坎】，动乎险中，大亨贞。  
雷雨之动满盈，天造草昧，宜建侯而不宁。  
象曰：云雷，屯；  
君子以经纶。  
杂卦传：屯、见而不失其居。  
序卦传：盈天地之间者，唯万物，故受之以屯。  
屯者、盈也，屯者物之始生也。物生必蒙，故受之以蒙。  
屯初九：盘桓，利居贞，利建侯。  
象曰：虽盘桓，志行正也。以贵下贱，大得民也。  
屯六二：屯如、邅如，乘马班如。匪寇婚媾，女子贞不字，十年乃字。  
象曰：六二之难，乘刚也。十年乃字，反常也。  
屯六三：即鹿无虞，惟入于林中，君子几，不如舍，往吝。  
象曰：即鹿无虞，以纵禽也。君子舍之，往吝穷也。  
屯六四：乘马班如，求婚媾，往吉，无不利。  
象曰：求而往，明也。  
屯九五：屯其膏，小贞吉，大贞凶。  
象曰：屯其膏，施未光也。  
屯上六：乘马班如，泣血涟如。  
象曰：泣血涟如，何可长也。  
04山水蒙.  
卦辞：蒙：亨。匪我求童蒙，童蒙求我。初筮告、再三渎，渎则不告。利贞。  
彖传：蒙，山下有险，险而止，蒙。  
蒙亨，以亨行，时中也。  
匪我求童蒙，童蒙求我，志应也。  
初筮告，以刚中也。再三渎，渎则不告，渎蒙也。  
蒙以养正，圣功也。  
象曰：山下出泉，蒙；  
君子以果行育德。  
杂卦传：蒙、杂而着。  
序卦传：屯者、盈也，屯者物之始生也。物生必蒙，故受之以蒙。  
蒙者、蒙也，物之稚也，物稚不可不养也，故受之以需。  
蒙初六：发蒙，利用刑人，用说桎梏，以往吝。  
象曰：利用刑人，以正法也。  
蒙九二：包蒙、吉，纳妇、吉，子克家。  
象曰：子克家，刚柔接也。  
蒙六三：勿用娶女，见金夫、不有躬，无攸利。  
象曰：勿用娶女，行不顺也。  
蒙六四：困蒙，吝。  
象曰：困蒙之吝，独远实也。  
蒙六五：童蒙，吉。  
象曰：童蒙之吉，顺以巽也。  
蒙上九：击蒙，不利为寇，利御寇。  
象曰：利用御寇，上下顺也。  
05水天需.  
卦辞：需：有孚，光亨，贞吉。利涉大川。  
彖传：需，须也﹔，险在前也。  
刚健而不陷，其义不困穷矣。  
需有孚，光亨，贞吉。位乎天位，以正中也。  
利涉大川，往有功也。  
象曰：云上于天，需；  
君子以饮食宴乐。  
杂卦传：需、不进也；讼、不亲也。  
序卦传：蒙者、蒙也，物之稚也，物稚不可不养也，故受之以需。  
需者、饮食之道。饮食必有讼，故受之以讼。  
需初九：需于郊。利用恒，无咎。  
象曰：需于郊，不犯难行也。利用恒，无咎﹔未失常也。  
需九二：需于沙。小有言，终吉。  
象曰：需于沙，衍在中也。虽小有言，以终吉也。  
需九三：需于泥，致寇至。  
象曰：需于泥，灾在外也。自我致寇，敬慎不败也。  
需六四：需于血，出自穴。  
象曰：需于血，顺以听也。  
需九五：需于酒食，贞吉。  
象曰：酒食贞吉，以中正也。  
需上六：入于穴，有不速之客三人来，敬之终吉。  
象曰：不速之客来，敬之终吉。虽不当位，未大失也。  
06天水讼.  
卦辞：讼：有孚，窒、惕。中吉、终凶。利见大人，不利涉大川。  
彖传：讼，上刚下险，险而健、讼。  
讼有孚窒，惕中吉，刚来而得中也。终凶、讼不可成也。  
利见大人、尚中正也。不利涉大川、入于渊也。  
象曰：天与水违行，讼；  
君子以作事谋始。  
杂卦传：需、不进也；讼、不亲也。  
序卦传：需者、饮食之道。饮食必有讼，故受之以讼。  
讼必有众起，故受之以师。  
讼初六：不永所事，小有言，终吉。  
象曰：不永所事，讼不可长也。虽有小言，其辩明也。  
讼九二：不克讼，归而逋，其邑人三百户，无眚。  
象曰：不克讼，归而逋也。自下讼上，患至掇也。  
讼六三：食旧德，贞厉，终吉，或从王事，无成。  
象曰：食旧德，从上吉也。  
讼九四：不克讼，复即命，渝安贞，吉。  
象曰：复即命，渝安贞；不失也。  
讼九五：讼元吉。  
象曰：讼元吉，以中正也。  
讼上九：或锡之鞶带，终朝三褫之。  
象曰：以讼受服，亦不足敬也。  
07地水师.  
卦辞：师：贞，丈人吉，无咎。  
彖传：师，众也，贞正也，能以众正，可以王矣。  
刚中而应，行险而顺，以此毒天下、而民从之，吉，又何咎矣。  
象曰：地中有水，师；  
君子以容民畜众。  
杂卦传：比、乐；师、忧。  
序卦传：讼必有众起，故受之以师。  
师者、众也，众必有所比，故受之以比；  
师初六：师出以律，否臧凶。  
象曰：师出以律，失律凶也。  
师九二：在师中，吉无咎，王三锡命。  
象曰：在师中吉，承天宠也。王三锡命，怀万邦也。  
师六三：师或舆尸，凶。  
象曰：师或舆尸，大无功也。  
师六四：师左次，无咎。  
象曰：左次无咎，未失常也。  
师六五：田有禽，利执言，无咎。长子帅师，弟子舆尸，贞凶。  
象曰：长子帅师，以中行也。弟子舆师，使不当也。  
师上六：大君有命，开国承家，小人勿用。  
象曰：大君有命、以正功也，小人勿用、必乱邦也。  
08水地比.  
卦辞：比：吉。原筮元永贞，无咎。不宁方来，后夫凶。  
彖传：比，吉也。  
比，辅也，下顺从也。  
原筮元永贞，无咎，以刚中也。  
不宁方来，上下应也。  
后夫凶，其道穷也。  
象曰：地上有水，比；  
先王以建万国，亲诸侯。  
杂卦传：比、乐；师、忧。  
序卦传：师者、众也，众必有所比，故受之以比；  
比者、比也，比必有所畜也，故受之以小畜。  
比初六：有孚比之，无咎。有孚盈缶，终来有他吉。  
象曰：比之初六，有他吉也。  
比六二：比之自内，贞吉。  
象曰：比之自内，不自失也。  
比六三：比之匪人。  
象曰：比之匪人，不亦伤乎！  
比六四：外比之，贞吉。  
象曰：外比于贤，以从上也。  
比九五：显比，王用三驱，失前禽。邑人不诫，吉。  
象曰：显比之吉，位正中也。舍逆取顺，失前禽也。邑人不诫，上使中也。  
比上六：比之无首，凶。  
象曰：比之无首，无所终也。  
09风天小畜.  
卦辞：小畜：亨。密云不雨，自我西郊。  
彖传：小畜；柔得位，而上下应之，曰小畜。  
健而巽，刚中而志行，乃亨。  
密云不雨，尚往也。自我西郊，施未行也。  
象曰：风行天上，小畜；  
君子以懿文德。  
杂卦传：小畜、寡也；履、不处也。  
序卦传：比者、比也，比必有所畜也，故爱之以小畜。  
物畜然后有礼，故受之以履。  
小畜初九：复自道，何其咎，吉。  
象曰：复自道，其义吉也。  
小畜九二：牵复，吉。  
象曰：牵复在中，亦不自失也。  
小畜九三：舆说辐，夫妻反目。  
象曰：夫妻反目，不能正室也。  
小畜六四：有孚，血去、惕出，无咎。  
象曰：有孚惕出，上合志也。  
小畜九五：有孚挛如，富以其邻。  
象曰：有孚挛如，不独富也。  
小畜上九：既雨既处，尚德载，妇贞厉。月几望，君子征凶。  
象曰：既雨既处，德积载也。君子征凶，有所疑也。  
10天泽履.TZL  
卦辞：履：履虎尾，不咥人，亨。  
彖传：履，柔履刚也。  
说而应乎乾，是以履虎尾，不咥人，亨。  
刚中正，履帝位而不疚，光明也。  
象曰：上天下泽，履；  
君子以辨上下，安民志。  
杂卦传：小畜、寡也；履、不处也。  
序卦传：物畜然后有礼，故受之以履。  
履而泰、然后安，故受之以泰。  
履初九：素履，往无咎。  
象曰：素履之往，独行愿也。  
履九二：履道坦坦，幽人贞吉。  
象曰：幽人贞吉，中不自乱也。  
履六三：眇能视，跛能履，履虎尾、咥人，凶。武人为于大君。  
象曰：眇能视、不足以有明也。跛能履、不足以与行也。  
咥人之凶、位不当也。武人为于大君、志刚也。  
履九四：履虎尾，愬愬，终吉。  
象曰：愬愬终吉，志行也。  
履九五：夬履，贞厉。  
象曰：夬履、贞厉，位正当也。  
履上九：视履考祥，其旋元吉。  
象曰：元吉在上，大有庆也。  
11地天泰.  
卦辞：泰：小往大来，吉亨。  
彖传：泰，小往大来，吉亨。则是天地交，而万物通也；上下交，而其志同也。  
内阳而外阴，内健而外顺，内君子而外小人，君子道长，小人道消也。  
象曰：天地交、泰，  
后以财成天地之道，辅相天地之宜，以左右民。  
杂卦传：否、泰，反其类也。  
序卦传：履而泰、然后安，故受之以泰。  
泰者、通也，物不可以终通，故受之以否。  
泰初九：拔茅茹，以其汇，征吉。  
象曰：拔茅征吉，志在外也。  
泰九二：包荒，用冯河，不遐遗，朋亡，得尚于中行。  
象曰：包荒，得尚于中行，以光大也。  
泰九三：无平不陂，无往不复，艰贞无咎。勿恤其孚，于食有福。  
象曰：无往不复，天地际也。  
泰六四：翩翩不富，以其邻，不戒以孚。  
象曰：翩翩不富，皆失实也。不戒以孚，中心愿也。  
泰六五：帝乙归妹，以祉，元吉。  
象曰：以祉元吉，中以行愿也。  
泰上六：城复于隍，勿用师。自邑告命，贞吝。  
象曰：城复于隍，其命乱也。  
12天地否.  
卦辞：否：否之匪人，不利君子贞，大往小来。  
彖传：否之匪人，不利君子贞。  
大往小来，则是天地不交，而万物不通也；上下不交，而天下无邦也。  
内阴而外阳，内柔而外刚，内小人而外君子。小人道长，君子道消也。  
象曰：天地不交、否；  
君子以俭德辟难，不可荣以禄。  
杂卦传：否、泰，反其类也。  
序卦传：泰者、通也，物不可以终通，故受之以否。  
物不可以终否，故受之以同人。  
否初六：拔茅茹，以其汇，贞吉亨。  
象曰：拔茅贞吉，志在君也。  
否六二：包承，小人吉，大人否，亨。  
象曰：大人否亨，不乱群也。  
否六三：包羞。  
象曰：包羞，位不当也。  
否九四：有命无咎，畴离祉。  
象曰：有命无咎，志行也。  
否九五：休否，大人吉。其亡其亡，系于苞桑。  
象曰：大人之吉，位正当也。  
否上九：倾否，先否后喜。  
象曰：否终则倾，何可长也。  
13天火同人.  
卦辞：同人：同人于野，亨。利涉大川，利君子贞。  
彖传：同人，柔得位，得中、而应乎乾，曰同人。  
同人，曰同人于野，亨。利涉大川，乾行也。  
文明以健，中正而应，君子正也。唯君子为能通天下之志。  
象曰：天与火，同人；  
君子以类族辨物。  
杂卦传：大有、众也；同人、亲也。  
序卦传：物不可以终否，故受之以同人。  
与人同者、物必归焉，故受之以大有。  
同人初九：同人于门，无咎。  
象曰：出门同人，又谁咎也。  
同人六二：同人于宗，吝。  
象曰：同人于宗，吝道也。  
同人九三：伏戎于莽，升其高陵，三岁不兴。  
象曰：伏戎于莽，敌刚也。三岁不兴，安行也。  
同人九四：乘其墉，弗克攻，吉。  
象曰：乘其墉，义弗克也，其吉，则困而反则也。  
同人九五：同人，先号啕而后笑。大师克，相遇。  
象曰：同人之先，以中直也。大师相遇，言相克也。  
同人上九：同人于郊，无悔。  
象曰：同人于郊，志未得也。  
14火天大有.  
卦辞：大有：元亨。  
彖传：大有，柔得尊位、大中，而上下应之，曰大有。  
其德刚健而文明，应乎天而时行，是以元亨。  
象曰：火在天上，大有；  
君子以遏恶扬善，顺天休命。  
杂卦传：大有、众也；同人、亲也。  
序卦传：与人同者、物必归焉，故受之以大有。  
有大者、不可以盈，故受之以谦。  
大有初九：无交害，匪咎，艰则无咎。  
象曰：大有初九，无交害也。  
大有九二：大车以载，有攸往，无咎。  
象曰：大车以载，积中不败也。  
大有九三：公用亨于天子，小人弗克。  
象曰：公用亨于天子，小人害也。  
大有九四：匪其彭，无咎。  
象曰：匪其彭，无咎；明辨晰也。  
大有六五：厥孚交如，威如，吉。  
象曰：厥孚交如，信以发志也。威如之吉，易而无备也。  
大有上九：自天佑之，吉无不利。  
象曰：大有上吉，自天佑也。  
15地山谦.  
卦辞：谦：亨，君子有终。  
彖传：谦，亨，天道下济而光明，地道卑而上行。  
天道亏盈而益谦，地道变盈而流谦，鬼神害盈而福谦，人道恶盈而好谦。  
谦尊而光，卑而不可踰，君子之终也。  
象曰：地中有山，谦；  
君子以裒多益寡，称物平施。  
杂卦传：谦、硁；而豫、殆也。  
序卦传：有大者、不可以盈，故受之以谦。  
有大而能谦、必豫，故受之以豫。  
谦初六：谦谦君子，用涉大川，吉。  
象曰：谦谦君子，卑以自牧也。  
谦六二：鸣谦，贞吉。  
象曰：鸣谦贞吉，中心得也。  
谦九三：劳谦，君子有终，吉。  
象曰：劳谦君子，万民服也。  
谦六四：无不利，撝谦。  
象曰：无不利，撝谦，不违则也。  
谦六五：不富以其邻，利用侵伐，无不利。  
象曰：利用侵伐，征不服也。  
谦上六：鸣谦，利用行师，征邑国。  
象曰：鸣谦，志未得也。可用行师，征邑国也。  
16雷地豫.  
卦辞：豫：利建侯行师。  
彖传：豫，刚应而志行，顺以动，豫。  
豫，顺以动，故天地如之，而况建侯行师乎？  
天地以顺动，故日月不过，而四时不忒。  
圣人以顺动，则刑罚清而民服。豫之时义大矣哉！  
象曰：雷出地、奋，豫。  
先王以作乐崇德，殷荐之上帝，以配祖考。  
杂卦传：谦、硁；而豫、殆也。  
序卦传：有大而能谦、必豫，故受之以豫。  
豫必有随，故受之以随。  
豫初六：鸣豫，凶。  
象曰：初六鸣豫，志穷凶也。  
豫六二：介于石，不终日，贞吉。  
象曰：不终日，贞吉，以中正也。  
豫六三：盱豫，悔。迟有悔。  
象曰：盱豫有悔，位不当也。  
豫九四：由豫，大有得。勿疑。朋盍簪。  
象曰：由豫，大有得，志大行也。  
豫六五：贞疾，恒不死。  
象曰：六五贞疾，乘刚也。恒不死，中未亡也。  
豫上六：冥豫，成有渝，无咎。  
象曰：冥豫在上，何可长也。  
17泽雷随.zls  
卦辞：随：元亨利贞，无咎。  
彖传：随，刚来而下揉，动而说，随。  
大亨贞，无咎，而天下随时，随之时义大矣哉！  
象曰：泽中有雷，随；  
君子以向晦入宴息。  
杂卦传：随、无故也；蛊、则饰也。  
序卦传：豫必有随，故受之以随。  
以喜随人者，必有事，故受之以蛊。  
随初九：官有渝，贞吉。出门交有功。  
象曰：官有渝，从正吉也。出门交有功，不失也。  
随六二：系小子，失丈夫。  
象曰：繋小子，弗兼与也。  
随六三：系丈夫，失小子。随有求得，利居贞。  
象曰：系丈夫，志舍下也。  
随九四：随有获，贞凶。有孚在道，以明，何咎。  
象曰：随有获，其义凶也。有孚在道，明功也。  
随九五：孚于嘉，吉。  
象曰：孚于嘉，吉，位正中也。  
随上六：拘系之，乃从维之，王用亨于西山。  
象曰：拘系之，上穷也。  
18山风蛊.  
卦辞：蛊：元亨，利涉大川。先甲三日，后甲三日。  
彖传：蛊，刚上而柔下，巽而止，蛊。  
蛊，元亨，而天下治也。利涉大川，往有事也。  
先甲三日，后甲三日，终则有始，天行也。  
象曰：山下有风，蛊；  
君子以振民育德。  
杂卦传：随、无故也；蛊，则饰也。  
序卦传：以喜随人者，必有事，故受之以蛊；  
蛊者、事也，有事而后可大，故受之以临。  
蛊初六：干父之蛊，有子，考无咎，厉终吉。  
象曰：干父之蛊，意承考也。  
蛊九二：干母之蛊，不可贞。  
象曰：干母之蛊，得中道也。  
蛊九三：干父之蛊，小有悔，无大咎。  
象曰：干父之蛊，终无咎也。  
蛊六四：裕父之蛊，往见吝。  
象曰：裕父之蛊，往未得也。  
蛊六五：干父之蛊，用誉。  
象曰：干父之蛊，承以德也。  
蛊上九：不事王侯，高尚其事。  
象曰：不事王侯，志可则也。  
19地泽临.  
卦辞：临：元亨利贞；至于八月有凶。  
彖传：临，刚浸而长。(/*浸:逐渐)  
说而顺，刚中而应。  
大亨以正，天之道也。  
至于八月有凶，消不久也。  
象曰：泽上有地，临；  
君子以教思无穷，容保民无疆。  
杂卦传：临、观之义，或与或求。  
序卦传：蛊者、事也，有事而后可大，故受之以临。  
临者、大也，物大然后可观，故受之以观。  
临初九：咸临，贞吉。  
象曰：咸临贞吉，志行正也。  
临九二：咸临，吉无不利。  
象曰：咸临，吉无不利，未顺命也。  
临六三：甘临，无攸利。既忧之，无咎。  
象曰：甘临，位不当也。既忧之，咎不长也。  
临六四：至临，无咎。  
象曰：至临无咎，位当也。  
临六五：知临，大君之宜，吉。  
象曰：大君之宜，行中之谓也。  
临上六：敦临，吉无咎。  
象曰：敦临之吉，志在内也。  
20风地观.  
卦辞：观：盥而不荐，有孚颙若。  
彖传：大观在上，顺而巽，中正以观天下。  
观，盥而不荐，有孚颙若，下观而化也。  
观天之神道，而四时不忒，圣人以神道设教，而天下服矣。  
象曰：风行地上，观；  
先王以省方，观民设教。  
杂卦传：临、观之义，或与或求。  
序卦传：临者、大也，物大然后可观，故受之以观。  
可观而后有所合，故受之以噬嗑。  
观初六：童观，小人无咎，君子吝。  
象曰：初六童观，小人道也。  
观六二：窥观，利女贞。  
象曰：窥观女贞，亦可丑也。  
观六三：观我生，进退。  
象曰：观我生，进退；未失道也。  
观六四：观国之光，利用宾于王。  
象曰：观国之光，尚宾也。  
观九五：观我生，君子无咎。  
象曰：观我生，观民也。  
观上九：观其生，君子无咎。  
象曰：观其生，志未平也。  
21火雷噬嗑.  
卦辞：噬嗑：亨。利用狱。  
彖传：颐中有物，曰噬嗑，噬嗑而亨。  
刚柔分，动而明，雷电合而章。  
柔得中而上行，虽不当位，利用狱也。  
象曰：雷电噬嗑；  
先王以明罚敕法。  
杂卦传：噬嗑、食也；贲、无色也。  
序卦传：可观而后有所合，故受之以噬嗑。  
嗑者、合也，物不可以苟合而已，故受之以贲。  
噬嗑初九：屦校、灭趾，无咎。  
象曰：屦校灭趾，不行也。  
噬嗑六二：噬肤、灭鼻，无咎。  
象曰：噬肤灭鼻，乘刚也。  
噬嗑六三：噬腊肉、遇毒，小吝，无咎。  
象曰：遇毒，位不当也。  
噬嗑九四：噬乾胏、得金矢，利艰贞，吉。  
象曰：利艰贞吉，未光也。  
噬嗑六五：噬乾肉、得黄金，贞厉，无咎。  
象曰：贞厉无咎，得当也。  
噬嗑上九：何校、灭耳，凶。  
象曰：何校灭耳，聪不明也。  
22山火贲.  
卦辞：贲：亨。小利有所往。  
彖传：贲，亨；柔来而文刚，故亨。  
分刚上而文柔，故小利有攸往，天文也；  
文明以止，人文也。  
观乎天文，以察时变﹔观乎人文，以化成天下。  
象曰：山下有火，贲；  
君子以明庶政，无敢折狱。  
杂卦传：噬嗑、食也；贲、无色也。  
序卦传：嗑者、合也，物不可以苟合而已，故受之以贲。  
贲者、饰也，致饰然后亨，则尽矣，故受之以剥。  
贲初九：贲其趾，舍车而徒。  
象曰：舍车而徒，义弗乘也。  
贲六二：贲其须。  
象曰：贲其须，与上兴也。  
贲九三：贲如濡如，永贞吉。  
象曰：永贞之吉，终莫之陵也。  
贲六四：贲如皤如，白马翰如，匪寇婚媾。  
象曰：六四，当位疑也。匪寇婚媾，终无尤也。  
贲六五：贲于丘园，束帛戋戋，吝，终吉。  
象曰：六五之吉，有喜也。  
23山地剥.  
卦辞：剥：不利有攸往。  
彖传：剥，剥也，柔变刚也。  
不利有攸往，小人长也。  
顺而止之，观象也。君子尚消息盈虚，天行也。  
象曰：山附地上，剥；  
上以厚下，安宅。  
杂卦传：剥、烂也；复、反也。  
序卦传：贲者、饰也，致饰然后亨，则尽矣，故受之以剥。  
剥者、剥也，物不可以终尽，剥穷上反下，故受之以复。  
剥初六：剥床以足，蔑贞凶。  
象曰：剥床以足，以灭下也。  
剥六二：剥床以辨，蔑贞凶。  
象曰：剥床以辨，未有与也。  
剥六三：剥之，无咎。  
象曰：剥床无咎，失上下也。  
剥六四：剥床以肤，凶。  
象曰：剥床以肤，切近灾也。  
剥六五：贯鱼，以宫人宠，无不利。  
象曰：以宫人宠，终无尤也。  
剥上九：硕果不食，君子得舆，小人剥庐。  
象曰：君子得舆，民所载也。小人剥庐，终不可用也。  
24地雷复.  
卦辞：复：亨。出入无疾，朋来无咎。反复其道，七日来复，利有攸往。  
彖传：复亨；刚反，动而以顺行，是以出入无疾，朋来无咎。  
反复其道，七日来复，天行也。利有攸往，刚长也。复其见天地之心乎？  
象曰：雷在地中，复；  
先王以至日闭关，商旅不行，后不省方。  
杂卦传：剥、烂也；复、反也。  
序卦传：剥者、剥也，物不可以终尽，剥穷上反下，故受之以复。  
复则不妄矣，故受之以无妄。  
复初九：不远复，无祇悔，元吉。  
象曰：不远之复，以修身也。  
复六二：休复，吉。  
象曰：休复之吉，以下仁也。  
复六三：频复，厉无咎。  
象曰：频复之厉，义无咎也。  
复六四：中行独复。  
象曰：中行独复，以从道也。  
复六五：敦复，无悔。  
象曰：敦复无悔，中以自考也。  
复上六：迷复，凶，有灾眚。用行师，终有大败，以其国君，凶﹔至于十年，不克征。  
象曰：迷复之凶，反君道也。  
25天雷无妄.  
卦辞：无妄：元亨利贞。其匪正有眚，不利有攸往。  
彖传：无妄，刚自外来，而为主于内。动而健，刚中而应，大亨以正，天之命也。  
其匪正有眚，不利有攸往。无妄之往，何之矣？天命不佑，行矣哉？  
象曰：天下雷行，物与无妄；  
先王以茂，对时、育万物。  
杂卦传：大畜、时也；无妄、灾也。  
序卦传：复则不妄矣，故受之以无妄。  
有无妄然后可畜，故受之以大畜。  
无妄初九：无妄，往吉。  
象曰：无妄之往，得志也。  
无妄六二：不耕获，不菑畬，则利有攸往。  
象曰：不耕获，未富也。  
无妄六三：无妄之灾，或系之牛，行人之得，邑人之灾。  
象曰：行人得牛，邑人灾也。  
无妄九四：可贞，无咎。  
象曰：可贞无咎，固有之也。  
无妄九五：无妄之疾，勿药有喜。  
象曰：无妄之药，不可试也。  
无妄上九：无妄，行有眚，无攸利。  
象曰：无妄之行，穷之灾也。  
26山天大畜.  
卦辞：大畜：利贞，不家食、吉，利涉大川。  
彖传：大畜，刚健笃实、辉光日新，  
其德刚上而尚贤，能止健，大正也。  
不家食吉，养贤也。  
利涉大川，应乎天也。  
象曰：天在山中，大畜；  
君子以多识前言往行，以畜其德。  
杂卦传：大畜、时也；无妄、灾也。  
序卦传：有无妄然后可畜，故受之以大畜。  
物畜然后可养，故受之以颐。  
大畜初九：有厉、利已。  
象曰：有厉利已，不犯灾也。  
大畜九二：舆说辐。  
象曰：舆说辐，中无尤也。  
大畜九三：良马逐，利艰贞。曰闲舆卫，利有攸往。  
象曰：利有攸往，上合志也。  
大畜六四：童牛之牿，元吉。  
象曰：六四元吉，有喜也。  
大畜六五：豮豕之牙，吉。  
象曰：六五之吉，有庆也。  
大畜上九：何天之衢，亨。  
象曰：何天之衢，道大行也。  
27山雷颐.  
卦辞：颐：贞吉。观颐，自求口实。  
彖传：颐贞吉，养正则吉也。  
观颐，观其所养也；自求口实，观其自养也。  
天地养万物，圣人养贤，以及万民；颐之时义大矣哉！  
象曰：山下有雷，颐；  
君子以慎言语，节饮食。  
杂卦传：颐、养正也；大过、颠也。  
序卦传：物畜然后可养，故受之以颐。  
颐者、养也，不养则不可动，故受之以大过。  
颐初九：舍尔灵龟，观我朵颐，凶。  
象曰：观我朵颐，亦不足贵也。  
颐六二：颠颐，拂经，于丘颐，征凶。  
象曰：六二征凶，行失类也。  
颐六三：拂颐，贞凶，十年勿用，无攸利。  
象曰：十年勿用，道大悖也。  
颐六四：颠颐，吉，虎视眈眈，其欲逐逐，无咎。  
象曰：颠颐之吉，上施光也。  
颐六五：拂经，居贞吉，不可涉大川。  
象曰：居贞之吉，顺以从上也。  
颐上九：由颐，厉吉，利涉大川。  
象曰：由颐厉吉，大有庆也。  
28泽风大过.  
卦辞：大过：栋桡，利有攸往，亨。  
彖传：大过，大者过也。栋桡，本末弱也。  
刚过而中，巽而说行，利有攸往，乃亨。大过之时义大矣哉！  
象曰：泽灭木，大过；  
君子以独立不惧，遯世无闷。  
杂卦传：颐、养正也；大过、颠也。  
序卦传：颐者、养也，不养则不可动，故受之以大过。  
物不可以终过，故受之以坎。  
大过初六：藉用白茅，无咎。  
象曰：藉用白茅，柔在下也。  
大过九二：枯杨生稊，老夫得其女妻，无不利。  
象曰：老夫女妻，过以相与也。  
大过九三：栋桡，凶。  
象曰：栋桡之凶，不可以有辅也。  
大过九三：栋桡，凶。  
象曰：栋桡之凶，不可以有辅也。  
大过九四：栋隆，吉；有它、吝。  
象曰：栋隆之吉，不桡乎下也。  
大过九五：枯杨生华，老妇得士夫，无咎无誉。  
象曰：枯杨生华，何可久也。老妇士夫，亦可丑也。  
大过上六：过涉灭顶，凶，无咎。  
象曰：过涉之凶，不可咎也。  
29坎为水.  
卦辞：坎：习坎，有孚，维心亨，行有尚。  
彖传：习坎，重险也。水流而不盈，行险而不失其信。  
维心亨，乃以刚中也。行有尚，往有功也。  
天险不可升也，地险山川丘陵也，王公设险以守其国，坎之时用大矣哉！  
象曰：水洊至，习坎；  
君子以常德行，习教事。  
杂卦传：离上、而坎下也。  
序卦传：物不可以终过，故受之以坎。  
坎者、陷也，陷必有所丽，故受之以离。  
坎初六：习坎，入于坎窞，凶。  
象曰：习坎入坎，失道凶也。  
坎九二：坎有险，求小得。  
象曰：求小得，未出中也。  
坎六三：来之坎坎，险且枕，入于坎窞，勿用。  
象曰：来之坎坎，终无功也。  
坎六四：樽酒簋贰，用缶，纳约自牖，终无咎。  
象曰：樽酒簋贰，刚柔际也。  
坎九五：坎不盈，只既平，无咎。  
象曰：坎不盈，中未大也。  
坎上六：系用徽纆，寘于丛棘，三岁不得，凶。  
象曰：上六失道，凶三岁也。  
30离为火.  
卦辞：离：利贞，亨。畜牝牛，吉。  
彖传：离，丽也；日月丽乎天，百谷草木丽乎土，重明以丽乎正，乃化成天下。  
柔丽乎中正，故亨；是以畜牝牛吉也。  
象曰：明两作、离，  
大人以继明照于四方。  
杂卦传：离上、而坎下也。  
序卦传：坎者、陷也，陷必有所丽，故受之以离。  
离者、丽也。  
有天地，然后有万物；  
有万物，然后有男女；  
有男女，然后有夫妇；  
有夫妇，然后有父子；  
有父子然后有君臣；  
有君臣，然后有上下；  
有上下，然后礼仪有所。  
离初九：履错然，敬之无咎。  
象曰：履错之敬，以辟咎也。  
离六二：黄离，元吉。  
象曰：黄离元吉，得中道也。  
离九三：日昃之离，不鼓缶而歌，则大耋之嗟，凶。  
象曰：日昃之离，何可久也。  
离九四：突如、其来如，焚如，死如，弃如。  
象曰：突如其来如，无所容也。  
离六五：出涕沱若，戚嗟若，吉。  
象曰：六五之吉，离王公也。  
离上九：王用出征，有嘉折首，获其匪丑，无咎。  
象曰：王用出征，以正邦也。  
31泽山咸.  
卦辞：咸：亨，利贞，取女吉。  
彖传：咸，感也。柔上而刚下，二气感应以相与，  
止而说，男下女，是以亨利贞，取女吉也。  
天地感而万物化生，圣人感人心而天下和平，观其所感，而天地万物之情可见矣！  
象曰：山上有泽，咸；  
君子以虚受人。  
杂卦传：咸、速也，恒、久也。  
序卦传：有天地，然后有万物；  
有万物，然后有男女；  
有男女，然后有夫妇；  
有夫妇，然后有父子；  
有父子，然后有君臣；  
有君臣，然后有上下；  
有上下，然后礼仪有所。  
夫妇之道，不可以不久也，故受之以恒。  
咸初六：咸其拇。  
象曰：咸其拇，志在外也。  
咸六二：咸其腓，凶，居吉。  
象曰：虽凶，居吉，顺不害也。  
咸九三：咸其股，执其随，往吝。  
象曰：咸其股，亦不处也。志在随人，所执下也。  
咸九四：贞吉，悔亡，憧憧往来，朋从尔思。  
象曰：贞吉，悔亡，未感害也。憧憧往来，未光大也。  
咸九五：咸其脢，无悔。  
象曰：咸其脢，志末也。  
咸上六：咸其辅颊舌。  
象曰：咸其辅颊舌，滕口说也。  
32雷风恒.  
卦辞：恒：亨，无咎，利贞，利有攸往。  
彖传：恒，久也。刚上而柔下，雷风相与，巽而动，刚柔皆应，恒。  
恒亨无咎，利贞﹔久于其道也，天地之道，恒久而不已也。利有攸往，终则有始也。  
日月得天，而能久照，四时变化，而能久成，  
圣人久于其道，而天下化成﹔观其所恒，而天地万物之情可见矣！  
象曰：雷风，恒﹔君子以立不易方。  
杂卦传：咸、速也；恒、久也。  
序卦传：夫妇之道，不可以不久也，故受之以恒。  
恒者、久也，物不可以久居其所，故受之以遯。  
恒初六：浚恒，贞凶，无攸利。  
象曰：浚恒之凶，始求深也。  
恒九二：悔亡。  
象曰：九二悔亡，能久中也。  
恒九三：不恒其德，或承之羞，贞吝。  
象曰：不恒其德，无所容也。  
恒九四：田无禽。  
象曰：久非其位，安得禽也。  
恒六五：恒其德，贞，妇人吉，夫子凶。  
象曰：妇人贞吉，从一而终也。夫子制义，从妇凶也。  
恒上六：振恒，凶。  
象曰：振恒在上，大无功也。  
33天山遯.  
卦辞：遯：亨，小利贞。  
彖传：遯、亨，遯而亨也。刚当位而应，与时行也。  
小利贞，浸而长也。遯之时义大矣哉！  
象曰：天下有山，遯；  
君子以远小人，不恶而严。  
杂卦传：大壮、则止；遯、则退也。  
序卦传：恒者、久也，物不可以久居其所，故受之以遯。  
遯者、退也，物不可终遯，故受之以大壮。  
遯初六：遯尾、厉，勿用、有攸往。  
象曰：遯尾之厉，不往、何灾也？  
遯六二：执之用黄牛之革，莫之胜说。  
象曰：执用黄牛，固志也。  
遯九三：系遯，有疾厉，畜臣妾、吉。  
象曰：系遯之厉，有疾、惫也。畜臣妾吉，不可大事也。  
遯九四：好遯。君子吉，小人否。  
象曰：君子好遯，小人否也。  
遯九五：嘉遯，贞吉。  
象曰：嘉遯，贞吉，以正志也。  
遯上九：肥遯，无不利。  
象曰：肥遯，无不利，无所疑也。  
34雷天大壮.  
卦辞：大壮：利贞。  
彖传：大壮，大者壮也。刚以动，故壮。  
大壮利贞﹔大者正也。正大而天地之情可见矣！  
象曰：雷在天上，大壮﹔  
君子以非礼勿履。  
杂卦传：大壮、则止；遯、则退也。  
序卦传：遯者、退也，物不可终遯，故受之以大壮。  
物不可以终壮，故受之以晋。  
大壮初九：壮于趾，征凶，有孚。  
象曰：壮于趾，其孚穷也。  
大壮九二：贞吉。  
象曰：九二贞吉，以中也。  
大壮九三：小人用壮，君子用罔，贞厉。羝羊触藩，羸其角。  
象曰：小人用壮，君子罔也【否】。  
大壮九四：贞吉、悔亡【无悔】，藩决不羸，壮于大舆之輹。  
象曰：藩决不羸，尚往也。  
大壮六五：丧羊于易，无悔。  
象曰：丧羊于易，位不当也。  
大壮上六：羝羊触藩，不能退，不能遂，无攸利，艰则吉。  
象曰：不能退，不能遂，不祥也【审，慎】。艰则吉，咎不长也。  
35火地晋.  
卦辞：晋：康侯用锡马蕃庶，昼日三接。  
彖传：晋，进也。明出地上，顺而丽乎大明，柔进而上行。是以康侯用锡马蕃庶，昼日三接也。  
象曰：明出地上，晋﹔  
君子以自昭明德。  
杂卦传：晋、昼也；明夷、诛也。  
序卦传：物不可终壮，故受之以晋。  
晋者、进也，进必有所伤，故受之以明夷。  
晋初六：晋如摧如，贞吉。罔孚，裕无咎。  
象曰：晋如摧如，独行正也。裕无咎﹔未受命也。  
晋六二：晋如愁如，贞吉。受兹介福，于其王母。  
象曰：受之介福，以中正也。  
晋六三：众允，悔亡。  
象曰：众允之，志上行也。  
晋九四：晋如鼫鼠，贞厉。  
象曰：硕鼠贞厉，位不当也。  
晋六五：悔亡，失得勿恤，往吉、无不利。  
象曰：失得勿恤，往有庆也。  
晋上九：晋其角，维用伐邑，厉吉、无咎，贞吝。  
象曰：维用伐邑，道未光也。  
36地火明夷.  
卦辞：明夷：利艰贞。  
彖传：明入地中，明夷。内文明而外柔顺，以蒙大难，文王以之。  
利艰贞，晦其明也，内难而能正其志，箕子以之。  
象曰：明入地中，明夷；  
君子以莅众，用晦而明。  
杂卦传：晋、昼也；明夷、诛也。  
序卦传：晋者、进也，进必有所伤，故受之以明夷。  
夷者、伤也，伤于外者，必反其家，故受之以家人。  
明夷初九：明夷于飞，垂其翼。君子于行，三日不食，有攸往，主人有言。  
象曰：君子于行，义不食也。  
明夷六二：明夷，夷于左股，用拯马壮，吉。  
象曰：六二之吉，顺以则也。  
明夷九三：明夷于南狩，得其大首，不可疾，贞。  
象曰：南狩之志，乃大得也。  
明夷六四：入于左腹，获明夷之心，于出门庭。  
象曰：入于左腹，获心意也。  
明夷六五：箕子之明夷，利贞。  
象曰：箕子之贞，明不可息也。  
明夷上六：不明、晦，初登于天，后入于地。  
象曰：初登于天，照四国也。后入于地，失则也。  
37风火家人.  
卦辞：家人：利女贞。  
彖传：家人，女正位乎内，男正位乎外，男女正，天地之大义也。  
家人有严君焉，父母之谓也。  
父父，子子，兄兄，弟弟，夫夫，妇妇，而家道正﹔正家而天下定矣。  
象曰：风自火出，家人；  
君子以言有物，而行有恒。  
杂卦传：睽、外也；家人、内也。  
序卦传：夷者、伤也，伤于外者，必反其家，故受之以家人。  
家道穷必乖，故受之以睽。  
家人初九：闲有家，悔亡。  
象曰：闲有家，志未变也。  
家人六二：无攸遂，在中馈，贞吉。  
象曰：六二之吉，顺以巽也。  
家人九三：家人嗃嗃，悔厉吉；妇子嘻嘻，终吝。  
象曰：家人嗃嗃，未失也；妇子嘻嘻，失家节也。  
家人六四：富家，大吉。  
象曰：富家大吉，顺在位也。  
家人九五：王假有家，勿恤吉。  
象曰：王假有家，交相爱也。  
家人上九：有孚威如，终吉。  
象曰：威如之吉，反身之谓也。  
38火泽睽.  
卦辞：睽：小事吉。  
彖传：睽，火动而上，泽动而下；二女同居，其志不同行；  
说而丽乎明，柔进而上行，得中而应乎刚，是以小事吉。  
天地睽，而其事同也；  
男女睽，而其志通也；  
万物睽，而其事类也；睽之时用大矣哉！  
象曰：上火下泽，睽；  
君子以同而异。  
杂卦传：睽、外也；家人、内也。  
序卦传：家道穷必乖，故受之以睽。  
睽者、乖也，乖必有难，故受之以蹇。  
睽初九：悔亡，丧马勿逐，自复；见恶人无咎。  
象曰：见恶人，以辟咎也。  
睽九二：遇主于巷，无咎。  
象曰：遇主于巷，未失道也。  
睽六三：见舆曳，其牛掣，其人天且劓，无初有终。  
象曰：见舆曳，位不当也。无初有终，遇刚也。  
睽九四：睽孤，遇元夫，交孚，厉无咎。  
象曰：交孚无咎，志行也。  
睽六五：悔亡，厥宗噬肤，往何咎。  
象曰：厥宗噬肤，往有庆也。  
睽上九：睽孤，见豕负涂，载鬼一车，先张之弧，后说之弧，匪寇婚媾，往遇雨则吉。  
象曰：遇雨之吉，群疑亡也。  
39水山蹇.  
卦辞：蹇：利西南，不利东北；利见大人，贞吉。  
彖传：蹇，难也，险在前也。见险而能止，知矣哉！  
蹇利西南，往得中也；不利东北，其道穷也。  
利见大人，往有功也。当位贞吉，以正邦也。蹇之时用大矣哉！  
象曰：山上有水，蹇；  
君子以反身修德。  
杂卦传：蹇、难也；解、缓也。  
序卦传：睽者、乖也，乖必有难，故受之以蹇。  
蹇者、难也，物不可终难，故受之以解。  
蹇初六：往蹇，来誉。  
象曰：往蹇，来誉，宜待也。  
蹇六二：王臣，蹇蹇，匪躬之故。  
象曰：王臣，蹇蹇，终无尤也。  
蹇九三：往蹇，来反。  
象曰：往蹇，来反，内喜之也。  
蹇六四：往蹇，来连。  
象曰：往蹇，来连，当位实也。  
蹇九五：大蹇，朋来。  
象曰：大蹇，朋来，以中节也。  
蹇上六：往蹇，来硕，吉，利见大人。  
象曰：往蹇，来硕，志在内也。利见大人，以从贵也。  
40雷水解.  
卦辞：解：利西南。无所往，其来复吉。有攸往，夙吉。  
彖传：解，险以动，动而免乎险，解。  
解、利西南，往得众也。其来复吉，乃得中也。有攸往夙吉，往有功也。  
天地解、而雷雨作，雷雨作、而百果草木皆甲坼；解之时义大矣哉！  
象曰：雷雨作，解；  
君子以赦过宥罪。  
杂卦传：蹇、难也；解、缓也。  
序卦传：蹇者、难也，物不可终难，故受之以解。  
解者、缓也，缓必有所失，故受之以损。  
解初六：无咎。  
象曰：刚柔之际，义无咎也。  
解九二：田获三狐，得黄矢，贞吉。  
象曰：九二贞吉，得中道也。  
解六三：负且乘，致寇至，贞吝。  
象曰：负且乘，亦可丑也，自我致戎，又谁咎也。  
解九四：解而拇，朋至斯孚。  
象曰：解而拇，未当位也。  
解六五：君子维有解，吉；有孚于小人。  
象曰：君子有解，小人退也。  
解上六：公用射隼，于高墉之上，获之，无不利。  
象曰：公用射隼，以解悖也。  
41山泽损.  
卦辞：损：有孚，元吉，无咎，可贞，利有攸往。曷之用？二簋可用享。  
彖传：损，损下益上，其道上行。  
损而有孚，元吉，无咎，可贞，利有攸往。曷之用？二簋可用享，二簋应有时。  
损刚益柔有时，损益盈虚、与时偕行。  
象曰：山下有泽，损；  
君子以惩忿窒欲。  
杂卦传：损、益，盛衰之始也。  
序卦传：解者、缓也，缓必有所失，故受之以损。  
损而不已、必益，故受之以益。  
损初九：己事遄往，无咎，酌损之。  
象曰：己事遄往，尚合志也。  
损九二：利贞，征凶，弗损益之。  
象曰：九二利贞，中以为志也。  
损六三：三人行，则损一人；一人行，则得其友。  
象曰：一人行，三则疑也。  
损六四：损其疾，使遄有喜，无咎。  
象曰：损其疾，亦可喜也。  
损六五：或益之十朋之龟，弗克违，元吉。  
象曰：六五元吉，自上佑也。  
损上九：弗损益之，无咎，贞吉，利有攸往，得臣无家。  
象曰：弗损益之，大得志也。  
42风雷益.  
卦辞：益：利有攸往，利涉大川。  
彖传：益，损上益下，民说无疆，自上下下，其道大光。  
利有攸往，中正有庆。利涉大川，木道乃行。  
益动而巽，日进无疆。天施地生，其益无方。凡益之道，与时偕行。  
象曰：风雷，益；  
君子以见善则迁，有过则改。  
杂卦传：损、益，盛衰之始也。  
序卦传：损而不已、必益，故受之以益。  
益而不已、必决，故受之以夬。  
益初九：利用为大作，元吉，无咎。  
象曰：元吉无咎，下不厚事也。  
益六二：或益之十朋之龟，弗克违，永贞吉。王用享于帝，吉。  
象曰：或益之，自外来也。  
益六三：益之用凶事，无咎。有孚中行，告公用圭。  
象曰：益用凶事，固有之也。  
益六四：中行，告公从。利用为依迁国。  
象曰：告公从，以益志也。  
益九五：有孚惠心，勿问元吉。有孚惠我德。  
象曰：有孚惠心，勿问之矣。惠我德，大得志也。  
益上九：莫益之，或击之，立心勿恒，凶。  
象曰：莫益之，偏辞也。或击之，自外来也。  
43泽天夬.  
卦辞：夬：扬于王庭，孚号，有厉，告自邑，不利即戎，利有攸往。  
彖传：夬，决也，刚决柔也。  
健而说，决而和，扬于王庭，柔乘五刚也。  
孚号有厉，其危乃光也。告自邑，不利即戎，所尚乃穷也。  
利有攸往，刚长乃终也。  
象曰：泽上于天，夬；  
君子以施禄及下，居德则忌。  
杂卦传：夬、决也，刚柔决也；姤、遇也，柔遇刚也。  
序卦传：益而不已、必决，故受之以夬。  
夬者、决也，决必有所遇，故受之以姤。  
夬初九：壮于前趾，往不胜为吝。  
象曰：不胜而往，咎也。  
夬九二：惕号，莫夜有戎，勿恤。  
象曰：莫夜有戎，得中道也。  
夬九三：壮于頄，有凶。君子夬夬，独行遇雨，若濡有愠，无咎。  
象曰：君子夬夬，终无咎也。  
夬九四：臀无肤，其行次且。牵羊悔亡，闻言不信。  
象曰：其行次且，位不当也。闻言不信，聪不明也。  
夬九五：苋陆夬夬，中行无咎。  
象曰：中行无咎，中未光也。  
夬上六：无号，终有凶。  
象曰：无号之凶，终不可长也。  
44天风姤.  
卦辞：姤：女壮，勿用取女。  
彖传：姤，遇也，柔遇刚也。勿用取女，不可与长也。  
天地相遇，品物咸章也。刚遇中正，天下大行也。姤之时义大矣哉！  
象曰：天下有风，姤；后以施命诰四方。  
杂卦传：夬、决也，刚柔决也；姤、遇也，柔遇刚也。  
序卦传：夬者、决也，决必有所遇，故受之以姤。  
姤者、遇也，物相遇而后聚，故受之以萃。  
姤初六：系于金柅，贞吉，有攸往，见凶，羸豕孚蹢躅。  
象曰：系于金柅，柔道牵也。  
姤九二：包有鱼，无咎，不利宾。  
象曰：包有鱼，义不及宾也。  
姤九三：臀无肤，其行次且，厉，无大咎。  
象曰：其行次且，行未牵也。  
姤九四：包无鱼，起凶。  
象曰：无鱼之凶，远民也。  
姤九四：包无鱼，起凶。  
象曰：无鱼之凶，远民也。  
姤九五：以杞包瓜，含章，有陨自天。  
象曰：九五含章，中正也。有陨自天，志不舍命也。  
姤上九：姤其角，吝，无咎。  
象曰：姤其角，上穷吝也。  
45泽地萃.  
卦辞：萃：亨。王假有庙，利见大人，亨，利贞。用大牲吉，利有攸往。  
彖传：萃，聚也﹔顺以说，刚中而应，故聚也。  
王假有庙，致孝享也。利见大人亨，聚以正也。用大牲吉，利有攸往，顺天命也。  
观其所聚，而天地万物之情可见矣。  
象曰：泽上于地，萃；  
君子以除戎器，戒不虞。  
杂卦传：萃、聚；而升、不来也。  
序卦传：姤者、遇也，物相遇而后聚，故受之以萃；  
萃者、聚也，聚而上者，谓之升，故受之以升。  
萃初六：有孚不终，乃乱乃萃，若号、一握为笑，勿恤，往无咎。  
象曰：乃乱乃萃，其志乱也。  
萃六二：引吉，无咎，孚、乃利用禴。  
象曰：引吉无咎，中未变也。  
萃六三：萃如，嗟如，无攸利，往无咎，小吝。  
象曰：往无咎，上巽也。  
萃九四：大吉，无咎。  
象曰：大吉无咎，位不当也。  
萃九五：萃有位，无咎。匪孚，元永贞，悔亡。  
象曰：萃有位，志未光也。  
萃上六：齍咨涕洟，无咎。  
象曰：齍咨涕洟，未安上也。  
46地风升.  
卦辞：升：元亨，用见大人，勿恤，南征吉。  
彖传：柔以时升，巽而顺，刚中而应，是以大亨。  
用见大人，勿恤﹔有庆也。南征吉，志行也。  
象曰：地中生木，升；  
君子以顺德，积小以高大。  
杂卦传：萃、聚；而升、不来也。  
序卦传：萃者、聚也。聚而上者、谓之升，故受之以升。  
升而不已，必困，故受之以困。  
升初六：允升，大吉。  
象曰：允升大吉，上合志也。  
升九二：孚乃利用禴，无咎。  
象曰：九二之孚，有喜也。  
升九三：升虚邑。  
象曰：升虚邑，无所疑也。  
升六四：王用亨于岐山，吉、无咎。  
象曰：王用亨于岐山，顺事也。  
升六五：贞吉，升阶。  
象曰：贞吉升阶，大得志也。  
升上六：冥升，利于不息之贞。  
象曰：冥升在上，消不富也。  
47泽水困.  
卦辞：困：亨，贞，大人吉，无咎，有言不信。  
彖传：困，刚揜也。  
险以说，困而不失其所，亨﹔其唯君子乎？  
贞大人吉，以刚中也。有言不信，尚口乃穷也。  
象曰：泽无水，困；  
君子以致命遂志。  
杂卦传：井、通；而困、相遇也。  
序卦传：升而不已，必困，故受之以困。  
困乎上者，必反下，故受之以井。  
困初六：臀困于株木，入于幽谷，三岁不觌。  
象曰：入于幽谷，幽不明也。  
困九二：困于酒食，朱绂方来，利用享祀，征凶，无咎。  
象曰：困于酒食，中有庆也。  
困六三：困于石，据于蒺藜，入于其宫，不见其妻，凶。  
象曰：据于蒺藜，乘刚也。入于其宫，不见其妻，不祥也。  
困九四：来徐徐，困于金车，吝，有终。  
象曰：来徐徐，志在下也。虽不当位，有与也。  
困九五：劓刖，困于赤绂，乃徐有说，利用祭祀。  
象曰：劓刖，志未得也。乃徐有说，以中直也。利用祭祀，受福也。  
困上六：困于葛藟，于臲卼，曰动悔。有悔，征吉。  
象曰：困于葛藟，未当也。动悔有悔，吉行也。  
48水风井.  
卦辞：井：改邑不改井，无丧无得，往来井井。  
汔至，亦未繘井，羸其瓶，凶。  
彖传：巽乎水而上水，井﹔井养而不穷也。改邑不改井，乃以刚中也。  
汔至亦未繘井，未有功也，羸其瓶，是以凶也。  
象曰：木上有水，井﹔君子以劳民劝相。  
杂卦传：井、通；而困、相遇也。  
序卦传：困乎上者，必反下，故受之以井。  
井道不可不革，故受之以革。  
井初六：井泥不食，旧井无禽。  
象曰：井泥不食，下也。旧井无禽，时舍也。  
井九二：井谷射鲋，瓮敝漏。  
象曰：井谷射鲋，无与也。  
井九三：井渫不食，为我心恻，可用汲，王明，并受其福。  
象曰：井渫不食，行恻也。求王明，受福也。  
井六四：井甃，无咎。  
象曰：井甃无咎，修井也。  
井九五：井冽，寒泉食。  
象曰：寒泉之食，中正也。  
井上六：井收勿幕，有孚、元吉。  
象曰：元吉在上，大成也。  
49泽火革.  
卦辞：革：己日乃孚，元亨利贞，悔亡。  
彖传：革，水火相息，二女同居，其志不相得，曰革。  
己日乃孚；革而信也。文明以说，大亨以正，革而当，其悔乃亡。  
天地革而四时成，汤武革命，顺乎天而应乎人，革之时义大矣哉！  
象曰：泽中有火，革﹔  
君子以治历明时。  
杂卦传：革、去故也；鼎、取新也。  
序卦传：井道不可不革，故受之以革。  
革物者莫若鼎，故受之以鼎。  
革初九：巩用黄牛之革。  
象曰：巩用黄牛，不可以有为也。  
革六二：己日乃革之，征吉，无咎。  
象曰：己日革之，行有嘉也。  
革九三：征凶，贞厉，革言三就，有孚。  
象曰：革言三就，又何之矣。  
革九四：悔亡，有孚改命，吉。  
象曰：改命之吉，信志也。  
革九五：大人虎变，未占有孚。  
象曰：大人虎变，其文炳也。  
革上六：君子豹变，小人革面，征凶，居贞吉。  
象曰：君子豹变，其文蔚也。小人革面，顺以从君也。  
50火风鼎.  
卦辞：鼎：元吉，亨。  
彖传：鼎，象也。以木巽火，亨饪也。  
圣人亨以享上帝，而大亨以养圣贤。  
巽而耳目聪明，柔进而上行，得中而应乎刚，是以元亨。  
象曰：木上有火，鼎﹔  
君子以正位凝命。  
杂卦传：革、去故也；鼎、取新也。  
序卦传：革物者莫若鼎，故受之以鼎。  
主器者莫若长子，故受之以震。  
鼎初六：鼎颠趾，利出否，得妾以其子，无咎。  
象曰：鼎颠趾，未悖也。利出否，以从贵也。  
鼎九二：鼎有实，我仇有疾，不我能即，吉。  
象曰：鼎有实，慎所之也。我仇有疾，终无尤也。  
鼎九三：鼎耳革，其行塞，雉膏不食，方雨、亏悔，终吉。  
象曰：鼎耳革，失其义也。  
鼎九四：鼎折足，覆公餗，其形渥，凶。  
象曰：覆公餗，信如何也。  
鼎六五：鼎黄耳金铉，利贞。  
象曰：鼎黄耳，中以为实也。  
鼎上九：鼎玉铉，大吉，无不利。  
象曰：玉铉在上，刚柔节也。  
51震为雷.  
卦辞：震：亨。震来虩虩，笑言哑哑。震惊百里，不丧匕鬯。  
彖传：震，亨。震来虩虩，恐致福也。笑言哑哑，后有则也。  
震惊百里，惊远而惧迩也。出可以守宗庙社稷，以为祭主也。  
象曰：洊雷，震；  
君子以恐惧修省。  
杂卦传：震、起也；艮、止也。  
序卦传：主器者莫若长子，故受之以震。  
震者、动也，物不可以终动，止之，故受之以艮。  
震初九：震来虩虩，后笑言哑哑，吉。  
象曰：震来虩虩，恐致福也。笑言哑哑，后有则也。  
震六二：震来厉，亿丧贝，跻于九陵，勿逐，七日得。  
象曰：震来厉，乘刚也。  
震六三：震苏苏，震行无眚。  
象曰：震苏苏，位不当也。  
震九四：震遂泥。  
象曰：震遂泥，未光也。  
震六五：震往来、厉，亿无丧，有事。  
象曰：震往来、厉，危行也。其事在中，大无丧也。  
震上六：震索索，视矍矍，征凶。震不于其躬，于其邻，无咎。婚媾有言。  
象曰：震索索，未得中也。虽凶无咎，畏邻戒也。  
52艮为山.  
卦辞：艮：艮其背，不获其身，行其庭，不见其人，无咎。  
彖传：艮，止也。时止则止，时行则行，动静不失其时，其道光明。  
艮其止，止其所也。上下敌应，不相与也。是以不获其身，行其庭不见其人，无咎也。  
象曰：兼山，艮；  
君子以思不出其位。  
杂卦传：震、起也；艮、止也。  
序卦传：震者、动也，物不可以终动，止之，故受之以艮。  
艮者、止也，物不可以终止，故受之以渐。  
艮初六：艮其趾，无咎，利永贞。  
象曰：艮其趾，未失正也。  
艮六二：艮其腓，不拯其随，其心不快。  
象曰：不拯其随，未退听也。  
艮九三：艮其限，列其夤，厉熏心。  
象曰：艮其限，危熏心也。  
艮六四：艮其身，无咎。  
象曰：艮其身，止诸躬也。  
艮六五：艮其辅，言有序，悔亡。  
象曰：艮其辅，以中正也。  
艮上九：敦艮，吉。  
象曰：敦艮之吉，以厚终也。  
53风山渐.  
卦辞：渐：女归吉，利贞。  
彖传：渐之进也，女归吉也。  
进得位，往有功也。进以正，可以正邦也。其位刚，得中也。  
止而巽，动不穷也。  
象曰：山上有木，渐；  
君子以居贤德，善俗。  
杂卦传：渐，女归待男行也。  
归妹、女之终也；  
未济、男之穷也。  
序卦传：艮者、止也，物不可以终止，故受之以渐。  
渐者、进也，进必有所归，故受之以归妹。  
渐初六：鸿渐于干，小子厉，有言，无咎。  
象曰：小子之厉，义无咎也。  
渐六二：鸿渐于盘，饮食衎衎，吉。  
象曰：饮食衎衎，不素饱也。  
渐九三：鸿渐于陆，夫征不复，妇孕不育，凶﹔利御寇。  
象曰：夫征不复，离群丑也。妇孕不育，失其道也。利用御寇，顺相保也。  
渐六四：鸿渐于木，或得其桷，无咎。  
象曰：或得其桷，顺以巽也。  
渐九五：鸿渐于陵，妇三岁不孕，终莫之胜，吉。  
象曰：终莫之胜，吉，得所愿也。  
渐上九：鸿渐于陆，其羽可用为仪，吉。  
象曰：其羽可用为仪，吉，不可乱也。  
54雷泽归妹.  
卦辞：归妹：征凶，无攸利。  
彖传：归妹，天地之大义也。天地不交，而万物不兴，归妹人之终始也。  
说以动，所归妹也。征凶，位不当也。无攸利，柔乘刚也。  
象曰：泽上有雷，归妹；  
君子以永终知敝。  
杂卦传：归妹、女之终也；  
未济、男之穷也。  
渐，女归待男行也。  
序卦传：渐者、进也，进必有所归，故受之以归妹。  
得其所归者必大，故受之以丰。  
归妹初九：归妹以娣，跛能履，征吉。  
象曰：归妹以娣，以恒也。跛能履吉，相承也。  
归妹九二：眇能视，利幽人之贞。  
象曰：利幽人之贞，未变常也。  
归妹六三：归妹以须，反归以娣。  
象曰：归妹以须，未当也。  
归妹九四：归妹愆期，迟归有时。  
象曰：愆期之志，有待而行也。  
归妹六五：帝乙归妹，其君之袂，不如其娣之袂良，月几望，吉。  
象曰：帝乙归妹，不如其娣之袂良也。其位在中，以贵行也。  
归妹上六：女承筐无实，士刲羊无血，无攸利。  
象曰：上六无实，承虚筐也。  
55雷火丰.  
卦辞：丰：亨，王假之，勿忧，宜日中。  
彖传：丰，大也。明以动，故丰。  
王假之，尚大也。勿忧、宜日中，宜照天下也。  
日中则昃，盈则食，天地盈虚，与时消息，而况人于人乎？况于鬼神乎？  
象曰：雷电皆至，丰；  
君子以折狱致刑。  
杂卦传：丰、多故也；亲寡、旅也。  
序卦传：得其所归者必大，故受之以丰。  
丰者、大也，穷大者必失其居，故受之以旅。  
丰初九：遇其配主，虽旬无咎，往有尚。  
象曰：虽旬无咎，过旬灾也。  
丰六二：丰其蔀，日中见斗，往得疑疾，有孚发若，吉。  
象曰：有孚发若，信以发志也。  
丰九三：丰其沛，日中见沫，折其右肱，无咎。  
象曰：丰其沛，不可大事也。折其右肱，终不可用也。  
丰九四：丰其蔀，日中见斗，遇其夷主，吉。  
象曰：丰其蔀，位不当也。日中见斗，幽不明也。遇其夷主、吉，行也。  
丰六五：来章，有庆誉，吉。  
象曰：六五之吉，有庆也。  
丰上六：丰其屋，蔀其家，窥其户，阒其无人，三岁不觌，凶。  
象曰：丰其屋，天际翔也。窥其户，阒其无人，自藏也。  
56火山旅.  
卦辞：旅：小亨，旅贞吉。  
彖传：旅，小亨，柔得中乎外、而顺乎刚，  
止而丽乎明，是以小亨，旅贞吉也。旅之时义大矣哉！  
象曰：山上有火，旅；  
君子以明慎用刑，而不留狱。  
杂卦传：丰、多故也；亲寡、旅也。  
序卦传：丰者、大也，穷大者必失其居，故受之以旅。  
旅而无所容，故受之以巽。  
旅初六：旅琐琐，斯其所，取灾。  
象曰：旅琐琐，志穷灾也。  
旅六二：旅即次，怀其资，得童仆，贞。  
象曰：得童仆贞，终无尤也。  
旅九三：旅焚其次，丧其童仆，贞厉。  
象曰：旅焚其次，亦以伤矣。以旅与下，其义丧也。  
旅九四：旅于处，得其资斧，我心不快。  
象曰：旅于处，未得位也。得其资斧，心未快也。  
旅六五：射雉、一矢亡，终以誉命。  
象曰：终以誉命，上逮也。  
旅上九：鸟焚其巢，旅人先笑后号啕。丧牛于易，凶。  
象曰：以旅在上，其义焚也。丧牛于易，终莫之闻也。  
57巽为风.  
卦辞：巽：小亨，利攸往，利见大人。  
彖传：重巽以申命，刚巽乎中正而志行。柔皆顺乎刚，是以小亨，利有攸往，利见大人。  
象曰：随风，巽；  
君子以申命行事。  
杂卦传：兑、见；而巽、伏也。  
序卦传：旅而无所容，故受之以巽。  
巽者、入也，入而后说之，故受之以兑。  
巽初六：进退，利武人之贞。  
象曰：进退，志疑也。利武人之贞，志治也。  
巽九二：巽在床下，用史巫纷若，吉无咎。  
象曰：纷若之吉，得中也。  
巽九三：频巽，吝。  
象曰：频巽之吝，志穷也。  
巽六四：悔亡，田获三品。  
象曰：田获三品，有功也。  
巽九五：贞吉悔亡，无不利。无初有终，先庚三日，后庚三日，吉。  
象曰：九五之吉，位正中也。  
巽上九：巽在床下，丧其资斧，贞凶。  
象曰：巽在床下，上穷也。丧其资斧，正乎凶也。  
58兑为泽.  
卦辞：兑：亨，利贞。  
彖传：兑，说也。刚中而柔外，说以利贞，是以顺乎天，而应乎人。  
说以先民，民忘其劳﹔说以犯难，民忘其死﹔说之大，民劝矣哉！  
象曰：丽泽，兑；  
君子以朋友讲习。  
杂卦传：兑、见；而巽、伏也。  
序卦传：巽者、入也，入而后说之，故受之以兑。  
兑者、说也，说而后散之，故受之以涣。  
兑初九：和兑，吉。  
象曰：和兑之吉，行未疑也。  
兑九二：孚兑，吉，悔亡。  
象曰：孚兑之吉，信志也。  
兑六三：来兑，凶。  
象曰：来兑之凶，位不当也。  
兑九四：商兑未宁，介疾有喜。  
象曰：九四之喜，有庆也。  
兑九五：孚于剥，有厉。  
象曰：孚于剥，位正当也。  
兑上六：引兑。  
象曰：上六引兑，未光也。  
59风水涣.  
卦辞：涣：亨。王假有庙，利涉大川，利贞。  
彖传：涣，亨。刚来而不穷，柔得位乎外而上同。  
王假有庙，王乃在中也。利涉大川，乘木有功也。  
象曰：风行水上，涣；  
先王以享于帝立庙。  
杂卦传：涣、离也；节、止也。  
序卦传：兑者、说也，说而后散之，故受之以涣。  
涣者、离也，物不可以终离，故受之以节。  
涣初六：用拯马壮，吉。  
象曰：初六之吉，顺也。  
涣九二：涣奔其机，悔亡。  
象曰：涣奔其机，得愿也。  
涣六三：涣其躬，无悔。  
象曰：涣其躬，志在外也。  
涣六四：涣其群，元吉。涣有丘，匪夷所思。  
象曰：涣其群，元吉﹔光大也。  
涣九五：涣汗其大号，涣王居，无咎。  
象曰：王居无咎，正位也。  
涣上九：涣其血，去逖出，无咎。  
象曰：涣其血，远害也。  
60水泽节.  
卦辞：节：亨。苦节不可贞。  
彖传：节，亨，刚柔分，而刚得中。苦节不可贞，其道穷也。  
说以行险，当位以节，中正以通。  
天地节而四时成，节以制度，不伤财、不害民。  
象曰：泽上有水，节；  
君子以制数度，议德行。  
杂卦传：涣、离也；节、止也。  
序卦传：涣者、离也，物不可以终离，故受之以节。  
节而信之，故受之以中孚。  
节初九：不出户庭，无咎。  
象曰：不出户庭，知通塞也。  
节九二：不出门庭，凶。  
象曰：不出门庭，失时极也。  
节六三：不节若，则嗟若，无咎。  
象曰：不节之嗟，又谁咎也。  
节六四：安节，亨。  
象曰：安节之亨，承上道也。  
节九五：甘节，吉，往有尚。  
象曰：甘节之吉，居位中也。  
节上六：苦节，贞凶，悔亡。  
象曰：苦节贞凶，其道穷也。  
61风泽中孚.  
卦辞：中孚：豚鱼吉，利涉大川，利贞。  
彖传：中孚，柔在内、而刚得中。说而巽，孚，乃化邦也。  
豚鱼吉，信及豚鱼也。利涉大川，乘木舟虚也。中孚以利贞，乃应乎天也。  
象曰：泽上有风，中孚；  
君子以议狱缓死。  
杂卦传：小过、过也；中孚、信也。  
序卦传：节而信之，故受之以中孚。  
中孚初九：虞吉，有他不燕。  
象曰：初九虞吉，志未变也。  
中孚九二：鸣鹤在阴，其子和之，我有好爵，吾与尔靡之。  
象曰：其子和之，中心愿也。  
中孚六三：得敌，或鼓或罢，或泣或歌。  
象曰：可鼓或罢，位不当也。  
中孚六四：月几望，马匹亡，无咎。  
象曰：马匹亡，绝类上也。  
中孚九五：有孚挛如，无咎。  
象曰：有孚挛如，位正当也。  
中孚上九：翰音登于天，贞凶。  
象曰：翰音登于天，何可长也。  
62雷山小过.  
卦辞：小过：亨，利贞，可小事、不可大事。  
飞鸟遗之音，不宜上、宜下，大吉。  
彖传：小过，小者过而亨也。过以利贞，与时行也。  
柔得中，是以小事吉也。刚失位而不中，是以不可大事也。  
有飞鸟之象焉，有飞鸟遗之音，不宜上宜下，大吉，上逆而下顺也。  
象曰：山上有雷，小过；  
君子以行过乎恭，丧过乎哀，用过乎俭。  
杂卦传：小过、过也；中孚、信也。  
序卦传：有其信者，必行之，故受之以小过。  
有过物者，必济，故受之既济。  
小过初六：飞鸟以凶。  
象曰：飞鸟以凶，不可如何也。  
小过六二：过其祖，遇其妣，不及其君，遇其臣﹔无咎。  
象曰：不及其君，臣不可过也。  
小过九三：弗过防之，从或戕之，凶。  
象曰：从或戕之，凶如何也。  
小过九四：无咎，弗过遇之。往厉必戒，勿用永贞。  
象曰：弗过遇之，位不当也。往厉必戒，终不可长也。  
小过六五：密云不雨，自我西郊，公弋取彼在穴。  
象曰：密云不雨，已上也。  
小过上六：弗遇过之，飞鸟离之，凶，是谓灾眚。  
象曰：弗遇过之，已亢也。  
63水火既济.  
卦辞：既济：亨，小利贞，初吉终乱。  
彖传：既济，亨，小者亨也。利贞，刚柔正而位当也。  
初吉，柔得中也。终止则乱，其道穷也。  
象曰：水在火上，既济；  
君子以思患而预防之。  
杂卦传：既济、定也。  
序卦传：有过物者，必济，故受之既济。  
物不可穷也，故受之以未济终焉。  
既济初九：曳其轮，濡其尾，无咎。  
象曰：曳其轮，义无咎也。  
既济六二：妇丧其茀，勿逐，七日得。  
象曰：七日得，以中道也。  
既济九三：高宗伐鬼方，三年克之，小人勿用。  
象曰：三年克之，惫也。  
既济六四：繻有衣袽，终日戒。  
象曰：终日戒，有所疑也。  
既济九五：东邻杀牛，不如西邻之禴祭，实受其福。  
象曰：东邻杀牛，不如西邻之时也﹔实受其福，吉大来也。  
既济上六：濡其首，厉。  
象曰：濡其首厉，何可久也。  
64火水未济.  
卦辞：未济：亨，小狐汔济，濡其尾，无攸利。  
彖传：未济，亨；柔得中也。  
小狐汔济，未出中也。濡其尾，无攸利；不续终也。虽不当位，刚柔应也。  
象曰：火在水上，未济；  
君子以慎辨物居方。  
杂卦传：未济，男之穷也。  
序卦传：物不可穷也，故受之以未济终焉。  
未济初六：濡其尾，吝。  
象曰：濡其尾，亦不知极也。  
未济九二：曳其轮，贞吉。  
象曰：九二贞吉，中以行正也。  
未济六三：未济，征凶，(不)利涉大川。  
象曰：未济征凶，位不当也。  
未济九四：贞吉，悔亡，震用伐鬼方，三年有赏于大国。  
象曰：贞吉悔亡，志行也。  
未济六五：贞吉，无悔，君子之光，有孚，吉。  
象曰：君子之光，其晖吉也。  
未济上九：有孚于饮酒，无咎，濡其首，有孚失是。  
象曰：饮酒濡首，亦不知节也。  
